---
title: Ransomware-organisaties vormen afpersingskartel
description: De organisaties achter de Maze- en LockBit-ransomware hebben hun handen ineengeslagen. De groepering gaat gezamenlijk het platform van Maze gebruiken om gestolen bestanden te publiceren van slachtoffers die geen losgeld betalen. De actoren richten zich vooral op bedrijven en organisaties.
tag: Daan
---
<p class="auteur">Auteur: <a href="https://opgelichtoverijssel.nl/tag/Daan">Daan van Monsjou</a></p>
<br>

De organisaties achter de Maze- en LockBit-ransomware hebben hun handen ineengeslagen. De groepering gaat gezamenlijk het platform van Maze gebruiken om gestolen bestanden te publiceren van slachtoffers die geen losgeld betalen. De actoren richten zich vooral op bedrijven en organisaties.

De samenwerking tussen Maze en LockBit werd opgemerkt door [KeLa](https://ke-la.com/), een cyber intelligence-bedrijf uit Israël. Dit bedrijf spotte een nieuwe set gepubliceerde data op de website van Maze. Echter bleek dat deze bestanden niet van Maze afkomstig waren, maar van de LockBit-ransomware, die eerder dit jaar [ook in Nederland toesloeg](https://www.volkskrant.nl/nieuws-achtergrond/niet-betalen-aan-computergijzelaars-klinkt-goed-tot-je-wordt-gehackt~bf580bf6/).

Maze bevestigt de samenwerking [aan BleepingComputer](https://www.bleepingcomputer.com/news/security/ransomware-gangs-team-up-to-form-extortion-cartel/). Daarnaast stelt de organisatie dat een andere ransomware-groep zich ‘in de komende dagen’ bij het samenwerkingsverband zal voegen. Naar eigen zeggen hopen de threat-actoren niet alleen succesvol bestanden uit te lekken, maar ook om van elkaars reputatie en ervaring te profiteren: “Wij behandelen andere groepen als onze partners, niet als onze concurrenten,” vertelt Maze aan BleepingComputer.

De actoren achter Maze zijn in november 2019 begonnen met het stelen van bestanden van slachtoffers. Maze dreigt vervolgens de bestanden openbaar te publiceren als het slachtoffer geen losgeld betaalt. De organisatie doet dit op zijn ‘Maze News’-website, waar het getroffen bedrijven publiekelijk vernedert wanneer ze weigeren losgeld te betalen.

Inmiddels zetten meerdere ransomware-groeperingen dergelijke afpersingstechnieken in, waaronder de criminelen achter REvil en Ako, waarbij laatstgenoemde ook extra losgeld eist voor het verwijderen van gestolen bestanden. In totaal zijn er dertien bekende ransomware-actoren die gestolen data dreigen uit te lekken.

Ransomware is een groeiend probleem. In 2019 kreeg de Autoriteit Persoonsgegevens bijvoorbeeld 902 meldingen van hacking, phishing en malware, waaronder ook ransomware valt. Dat is een toename van 25 procent ten opzichte van 2018. Ook het geëiste losgeld neemt gestaag toe. Uit o[nderzoek van cybersecuritybedrijf Coveware](https://www.coveware.com/blog/q1-2020-ransomware-marketplace-report) blijkt dat het geëiste bedrag in het eerste kwartaal van 2020 gemiddeld ruim 98.000 euro bedroeg. Dat is een stijging van 33 procent ten opzichte van een kwartaal eerder.
