---
title: Van commerciële reclame naar voorlichtingsspotjes
description: In een wereld waar bijna alles tegenwoordig digitaal gaat zijn er helaas ook nadelen. Iedereen heeft er wel eens van gehoord van digitale fraude, van phishingmails en tikkiefraude tot neppe WhatsApp-berichten die van je eigen kinderen of ouders lijken te zijn. Met de komst van het coronavirus zijn er weer nieuwe vormen van fraude via het internet bijgekomen en de zogenaamde antibacteriële bankpas is hier een van. Betaalvereniging Nederland en Veiligbankieren.nl hebben van reclamebureau De Ster de mogelijkheid gekregen een voorlichtingsvideo over antibacteriële bankpassen op televisie uit te zenden.
tag: Faye
---
In een wereld waar bijna alles tegenwoordig digitaal gaat, zijn er helaas ook nadelen. Iedereen heeft er wel eens van gehoord; phishingmails, tikkiefraude, WhatsApp-berichten die niet van je eigen kinderen of ouders blijken te zijn en zo nog veel meer vormen van digitale oplichting. Met de komst van het coronavirus zijn er weer nieuwe vormen van fraude via het internet bijgekomen en de zogenaamde antibacteriële bankpas is hier een van. [Betaalvereniging Nederland](https://www.betaalvereniging.nl/) en [Veiligbankieren.nl](https://veiligbankieren.nl) hebben van reclamebureau De Ster de mogelijkheid gekregen een voorlichtingsvideo over antibacteriële bankpassen op televisie uit te zenden.

## Gratis voorlichtingspotje

Veel adverteerders haakten door de coronacrisis noodgedwongen af van hun campagnes of stelden deze uit, zo kwam er meer zendtijd vrij bij De Ster. Zij hebben daarom gratis zendtijd ter beschikking gesteld voor voorlichtingspotjes van grote organisaties als Betaalvereniging Nederland en de Nederlandse vereniging van banken. Betaalvereniging Nederland heeft de kans gepakt om via veiligbankieren.nl een spotje op televisie uit te zenden over de zogenaamde [antibacteriële bankpassen]. 

## Antibacteriële bankpas

Het idee van de antibacteriële bankpas komt van fraudeurs die de angst voor corona als voordeel gebruiken bij het oplichten van mensen. Ze krijgen het voor elkaar een appje te sturen of een telefoontje te plegen alsof ze zogenaamd van uw bank zijn. Ze bieden dan een bankpas aan met een antibacteriële laag om u te beschermen tegen het coronavirus. Criminelen zijn creatief en sturen dus berichten op verschillende kanalen om de klant van de bank aan het twijfelen te brengen. De vraag is dan of de klant even zijn bankpas wil opsturen of in ieder geval de gegevens hiervan. Een bank zou nooit een e-mail sturen met daarbij een link om uw persoonlijke gegevens in te vullen. Het bericht van veiligbankieren.nl is dan ook: Trap er niet in! Een antibacteriële pas bestaat niet!

## Fraudemeldingen

Betaalvereniging Nederland is opgericht in 2012 en heeft van de NVB (Nederlandse vereniging van banken) de taken overgenomen die specifiek over het betalingsverkeer gaan, waaronder veiligbankieren.nl. De betaalvereniging wordt volledig gefinancierd door zijn leden, het is een non-profit organisatie. De betaalvereniging richt zich niet direct tot de consumenten maar bieden hulpmiddelen aan hun leden zodat zij hun eigen klanten kunnen benaderen. 

Persvoorlichter Berend Beugel: ‘Betaalvereniging Nederland kan niet precies weten hoeveel mensen er aangifte doen omdat er veel mensen zijn die geen aangifte doen om verschillende redenen. Wat wij wel kunnen meten is het aantal mensen die met naam en toenaam zich bij hun eigen bank melden naar aanleiding van fraude waar ze zelf slachtoffer van zijn geworden en waar schade is geleden’. Deze aantallen alleen geven al reden om voorlichtingsfilmpjes te maken ter preventie van internetfraude. 

## Nieuw voorlichtingspotje

Veiligbankieren.nl heeft een hele serie aan voorlichtingsfilmpjes om verschillende vormen van fraude aandacht te geven. De video’s zijn vooral online beschikbaar en worden ook met advertentiecampagnes ingezet op andere websites. Ze maken video’s voor meerdere doelgroepen, zowel senioren als jongeren. Jongeren kijken tegenwoordig wel minder televisie dan bijvoorbeeld senioren doen. Persvoorlichter Berend Beugel gaf aan dat de video’s ook op sociale media gedeeld worden door zowel betaalvereniging Nederland en het NVB. Hierdoor hopen ze dat ook jongeren de video’s te zien krijgen. 
Na het succes van het voorlichtingsfilmpje over de antibacteriële bankpas vertelde Berend Beugel dat het hem niet zou verbazen er nog een spotje op televisie komt over fraude in verband met corona. Als de leden van de betaalvereniging het hiermee eens zijn zal er een nieuw spotje komen voor massamedia die wordt uitegezonden op de televisie. De nieuwe video zou dan hoogstwaarschijnlijk over de toenemende Whatsapp fraude gaan waarbij de fraudeurs weer gebruik maken van de angst die komt kijken bij de coronacrisis. 
