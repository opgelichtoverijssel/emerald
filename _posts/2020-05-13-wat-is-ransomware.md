---
title: Wat is Ransomware?
description: Veel mensen zijn niet bekend met de term ransomware, maar toch is het een groeiend probleem. Zo werd in december de Universiteit Maastricht getroffen door zulke gijzelsoftware. Wil je weten wat ransomware precies is, en wat je ertegen kunt doen? Kijk dan hier!
tag: Daan
---
<p class="auteur">Auteur: <a href="https://opgelichtoverijssel.nl/tag/Daan">Daan van Monsjou</a></p>
<br>


Stel je voor: je krijgt een e-mail van je bank, met daarin een PDF-bestand. Nieuwsgierig klik je hierop. Nog geen minuut later kun je je bestanden niet meer openen, en word je opgeroepen om voor honderden euro’s aan Bitcoins te betalen om ze weer terug te krijgen. Dat bericht bleek helemaal niet van je bank te zijn, maar kwam van een cybercrimineel. Je bent zojuist getroffen door ransomware.

## Versleutelde bestanden

Ransomware, ook wel bekend als gijzelsoftware, is een soort **computervirus** dat de laatste jaren een flinke opmars maakt. Ransomware **'versleutelt'** je documenten, foto's, video's, en andere bestanden. Dat wil zeggen dat je je bestanden niet meer kunt openen zonder een (enorm lang en sterk) wachtwoord: de sleutel, dus.

Ransomware wordt vaak verspreid via phishingmails. Criminelen sturen je bijvoorbeeld een e-mail met een **geïnfecteerde bijlage**, zoals een Word-document of PDF-bestand. Wanneer je deze opent, wordt je computer of laptop besmet.

Criminelen vragen je vervolgens om **losgeld** te betalen, vaak in de vorm van Bitcoins. De oplichter beloven dat ze je bestanden teruggeven zodra je betaald hebt, maar dit is lang niet altijd het geval. Soms komt het voor dat mensen voor honderden euro's aan losgeld betalen, en vervolgens alsnog hun bestanden kwijtraken.

Tegelijkertijd is de 'ransomware-business' gebaseerd op vertrouwen, waardoor het voor criminelen wel aantrekkelijk is om bestanden daadwerkelijk terug te geven. Als cybercriminelen dit namelijk namelijk niet doen, dan zullen mensen dat doorvertellen en zullen andere slachtoffers op hun beurt minder snel betalen.

<a href="https://blog.malwarebytes.com/wp-content/uploads/2018/01/GanCrab.png" title="GandCrab-ransomware"><img src="https://blog.malwarebytes.com/wp-content/uploads/2018/01/GanCrab.png" alt="GandCrab-ransomware"></a>

<p class="bijschrift">Een voorbeeld van een ransomware-infectie. Afbeelding via <a href="https://www.malwarebytes.com/gandcrab/" target="_blank">MalwareBytes</a>.</p>

## Groeiend probleem

Ransomware-infecties komen steeds vaker voor. Zo werd de Universiteit van Maastricht eind vorig jaar <a href="https://www.maastrichtuniversity.nl/um-cyber-attack-symposium-%E2%80%93-lessons-learnt" target = "_blank">getroffen door ransomware</a>. De infectie kwam binnen via een phishingmail op een oude laptop. Hierdoor konden honderden studenten wekenlang geen gebruikmaken van de computers op de campus.

Uiteindelijk betaalde de Universiteit bijna twee ton aan losgeld. Hun bestanden werden vervolgens wél ontsleuteld. Toch bleek het een controversiële keuze, omdat de Universiteit wordt gefinancierd met belastinggeld.

Een ander bekend voorbeeld van ransomware is <a href="https://www.wikiwand.com/nl/WannaCry" target="_blank">de uitbraak van **WannaCry**</a>. Die ransomware kon alleen computers treffen die niet geüpdatet waren, maar toch trof dat computervirus in korte tijd ruim 200.000 apparaten. De makers van die ransomware eisten tussen de 300 en 600 euro losgeld per getroffen apparaat, hoewel gelukkig niet iedereen dit heeft betaald.

De totale schade door de WannaCry-aanval, waardoor onder andere enkele grote bedrijven tijdelijk platlagen, loopt naar schattingen op tot wel 3,7 miljard euro. Een maand na de aanval met WannaCry, werd een deel van de Rotterdamse Haven getroffen door een andere ransomware. Dat kostte ook weer miljoenen.

<a href="https://upload.wikimedia.org/wikipedia/commons/3/3a/Countries_initially_affected_in_WannaCry_ransomware_attack.png" title="Getroffen landen door WannaCry"><img src="https://upload.wikimedia.org/wikipedia/commons/3/3a/Countries_initially_affected_in_WannaCry_ransomware_attack.png" alt="Getroffen landen door WannaCry"></a>

<p class="bijschrift">De WannaCry-ransomware is opgedoken in wel 150 landen.<br>Afbeelding door Roke <a href="https://commons.wikimedia.org/wiki/File:Countries_initially_affected_in_WannaCry_ransomware_attack.png" target="_blank">via WikiMedia</a>. Licentie onder <a href="https://creativecommons.org/licenses/by-sa/3.0" target = "_blank">CC BY-SA</a>.</p>

## Hoe bescherm ik mezelf tegen ransomware?

Ransomware-aanvallen worden vaak gericht op bedrijven, scholen, overheden en andere grote instanties, maar ook doodgewone mensen kunnen dus getroffen worden door zo'n virus. Je kunt gelukkig een hoop doen om je te wapenen tegen ransomware. Allereest: **open geen bijlagen uit verdachte e-mails**. Veel ransomware-virussen worden verspreid via nepmails. Bij twijfel: open de bijlagen (zoals documenten, pdf'jes of afbeeldingen) via Google Docs! Zo kun je veilig de inhoud bekijken, zonder dat je het bestand hoeft te openen op je computer, laptop of smartphone.

Zorg ook dat je zo snel mogelijk **alle updates installeert** op je apparaten. Dat geldt ook voor de optionele updates. Doe dit op je computer, laptop, smartphone en alle andere apparaten die je gebruikt. De eerder genoemde WannaCry-ransomware maakte gebruik van een foutje in Windows waarvoor een maand voor de aanval al een update was uitgebracht, maar toch trof het honderdduizenden computers. Die aanval had waarschijnlijk dus grotendeels voorkomen kunnen worden als iedereen regelmatig updates zou installeren. Gebruik ook goede **antivirussoftware**, zoals <a href="https://www.bitdefender.nl/" target="_blank">Bitdefender</a> of <a href="https://www.kaspersky.nl/" target="_blank">Kaspersky</a>.

Maak daarnaast regelmatig **back-ups** van je apparaten, en sla deze op op een externe hardeschijf. Dit kun je gemakkelijk doen vanuit <a href="https://support.microsoft.com/nl-nl/help/4027408" target="_blank">Windows</a> en <a href="https://support.apple.com/mac-backup" target = "_blank">macOS</a>. Als je toch getroffen wordt door ransomware of een ander computervirus, dan kun je vaak gewoon je back-up terugzetten. Zo behoud je gewoon je bestanden.

Mocht je toch getroffen worden door ransomware en geen back-up hebben, **betaal nooit zomaar losgeld**. Neem direct contact op met de <a href="https://www.fraudehelpdesk.nl" target="_blank">Fraudehelpdesk</a>. Zij zullen je advies geven over wat je het beste kunt doen.

## No More Ransom

Voor sommige soorten ransomware zijn inmiddels gratis zogeheten *decryptors* uitgebracht waarmee je je bestanden kunt terugkrijgen, zoals bij het voorheen beruchte <a href="https://labs.bitdefender.com/2018/10/gandcrab-ransomware-decryption-tool-available-for-free/" target = "_blank">GandCrab</a>. De Politie heeft, in samenwerking met Interpol en antivirussoftwaremakers McAfee en Kaspersky, <a href="https://www.nomoreransom.org/nl/index.html" target="_blank">een website</a> opgezet die controleert of er een decryptor bestaat voor de ransomware-variant die jouw apparaat heeft geïnfecteerd. Als dit het geval is, dan kun je meestal je bestanden kosteloos ontgrendelen. Let wel dat dit helaas niet altijd het geval is.
